跋
==
交通之世，必藉言語為介紹，夫人而知之矣。然以此方之人，學彼方之話，其中細微曲折之處，雖使口給辭敏者為之，亦難遽期速效。是必有法焉，務使各音各聲，確有一定，而不可變動；由是童而習之，則輕重清濁，自可心領神會，而得其所由然。月華生長海外，未獲一回祖國，無論北京南都，勿由夢見；即粵垣都會，亦未一至。惟祖籍番禺，幼受　父母庭訓，省話猶所素稔。迨淡愚先生來域，教授僑學，以廿四音圖及所定正副發音得聲字相指授，然後南話北話，始知門徑。先生近因編輯《廣話國語一貫》，時相參酌，並以省話字切一類見委。維時適隨　舅父遊金門，看博覽大會，路經寫路鉢崙等埠，舟車之暇，即從事於此，不敢憚煩，其稿亦皆手所寫定。今既成書，頗堪告慰，因附數言，以誌緣起。惟省話字切，向無舊本可憑，只從平日讀書講話時，試為編定，舛謬之處，自知不免。耆儒碩學，匡我不逮，有厚望焉。女弟子番禺李月華謹跋。