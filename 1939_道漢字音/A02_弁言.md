編輯道漢字音弁言
================
本社自正副社長發明道字以來，不惜破費鉅量金錢，遍地宣傳，推行全國，學員名額，無從統計，其為社會人士所歡迎者可知矣。蓋自有文字以來，此為最易學易識易用之文字，學習者無論男女老幼，不過祇費數日研究之光陰，便足抵數年窗下之苦，可以識字作文；其聽明者，祇費幾點鐘時間，便能了然明白，應用自如，歎為空前之新發明，足為文化界放一異彩，奠定我國新文化之基石。我國現在教育落後，遂形成文化思想科學以及其他各種事業，亦無一而不隨之落後，積至國力日衰，民智日閉，民財日困，秩序日亂，外侮日迫。然推其厥因，在於教育工具之不良，依然牢守數千年傳下之方塊漢字。此種艱深文字，在茲科學競爭之時代，實不適用，無怪近年有識之士，多數提倡改用拼音字以代之。然而現在經已發現者，雖有多種，獨可惜均未能臻於完善，加以國人崇古之心理太堅，非有確比漢字利便數倍之新發明，勢難將此種守舊心理攻破。其堪足當此者，惟道字始足勝任。敝社試驗多年，其成績彰在耳目，咸認為改良文字、救濟失學、普及教育之唯一利器。以故救國之道，捨用此種簡易道字實無他途也。敝社長怵目時艱，惕然心憂，近有《瑞祺學說》之作，遍送中外，內容暢談時弊，闡明七不均之害，並指出六改良之救濟方法，證明此種道字，為改良教育工具之先驅。教育賴以振興，其他事業，便能逐一迎刃而解。現代雖然積弱已深，仍可急起直追也。夫子不云乎：「工欲善其事，必先利其器。」旨哉言乎！凡欲研究道字，取閱課本圖說，及《瑞祺學說》，如蒙函索，當即由郵奉上，不拘遠近，完全免費。至於敝社編輯此本道漢國音粵音字典與音典，因鑒於現有字典，檢字太過困難，舊式部首與字切制度，固無論矣。即近有新法多種，依然百步與五十步之差耳。以故凡人對於檢查字典，視為苦事，尤其是粵音字典，幾如鳳毛麟角，有之又復不完不備，不足師法。用特編成此書，以利群眾，一經學識道字，置之案頭，隨手翻閱，利何如之。凡見字不識者，則檢查字首，國音與粵音對照，一目了然。若遇執筆忘記時，則翻查音典，國音與粵音各有專本，秩序井然，有條不紊，可以省回無限光陰，增加讀書之興味。手此一卷，無殊常伴良師。惟此編初稿，倉卒完成，其中疏忽謬誤必多，尚望海外名流，加以糾正，賜以　教言，以期臻於美備，是所厚望焉。

民國廿八年中秋後　　　香港道字總社編輯部謹識