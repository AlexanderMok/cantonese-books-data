序
==
讀書講話，莫要於識字；識字莫要於審音辨聲。音聲不正，與不識同。廣東字音，既與字典正音互異，而其字聲，尤多於正音一倍。正音只有上平、下平及上、去、入五聲，廣話則分上平下平、上上下上、上去下去、上入下入及附下入九聲。故廣話音聲，最為繁雜。雖生長省中，童而習之，自有一定之法；然第一級，某字口外如何分別、應屬某部；第二級，某字口內某處出力、應屬何音，某字清濁高低、輕重、响啞、應屬第幾聲，向未有將此中原理，而加以統系者。春華三十年前、遊學省垣，每於師友講授談話時，留意練習。然逐字逐句求之，未窺門徑。後得同邑老友黃月亭先生，授以所製廣話五部二十五音圖，以五部統系二十五音，以一音統系九聲，練習旬日，確有把握。與人會話，雖未酷肖，然聽得一字，知係第幾音、第幾聲，即知為某部，依式模倣，間有錯誤，亦易改良。此二十年來，頗有經驗者，惟一音九聲。如孖媽嗎嚜、麻馬罵墨、陌之類，憑空順調，只是練習口腔之法。然圖中有一音絕無一字者、有一音而只得七八字者，若不將常用之字，分別九聲，擇錄成冊，令學童逐一研究，到聽受講讀時，必有知為某字而不知為何聲者，更有知為某聲而不知為何字者。今歲暑假，爰與同事黃君笏南，遵照月亭先生部音圖，將同部同音之字，分別九聲，編緝六千餘字，間有疑義，則與史君澤民、徐君錦濤、司徒君英石、李女士月華，逐字考訂。既成，名曰《分部分音廣話九聲字宗》，藉為學童讀書講話之助。但能認識圖中及每頁標頭四百八十個代表字，一律讀作上平，每字調出九聲，則全書六千餘字，無不識者。惟編輯僅及一月，多有錯誤未盡完備之處，
大雅君子，匡予不逮，投函更正有厚望焉。

民國三年中秋節新會淡如居士李春華記於域拖利華僑公立學校（投函或交廣東新會城西南學校香港華字日報均可）